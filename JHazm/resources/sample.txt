روزگاری بود که لژیونرهای ورزش ایران، تنها به فوتبالیست‌ها محدود می‌شد. سال‌های پس از جنگ، فوتبال ابزاری شده بود برای شناساندن چهره جدید ایران به دنیا؛ دایی و باقری و عزیزی، نخستین پرچمداران ایران در فوتبال اروپا بودند تا نشان دهند ‌زندگی در ایران بعد از جنگ خیلی پر جوش و خروش ‌‌است. در آن سال‌ها، همه گوششان را تیز می‌کردند تا لابلای اخبار چیزی از آن‌ها بشنوند. سال‌ها گذشت تا با افول فوتبال ایران، دیگر خبری از حضور ستاره‌های فوتبالی کشورمان در سطح اول فوتبال اروپا ‌نباشد. در این بی‌خبری اما این روز‌ها اخبار از اقبال والیبالیست‌های ایرانی در دنیا حکایت می‌کنند.
 
به گزارش «تابناک»، پس از عزیمت کاپیتان سعید معروف به لیگ روسیه با یک قرارداد قابل توجه، این روز‌ها اخبار از احتمال انتقال دو ‌ملی‌پوش دیگر کشورمان به لیگ ایتالیا حکایت دارند. 

بنا بر این گزارش، باشگاه پروجا در تلاش است تا مجتبی میرزاجانپور و فرهاد قائمی، دریافت کننده‌های تیم والیبال پیکان و تیم ملی ایران را جذب کند. این درخواست در حالی مطرح شده ‌که چندی پیش، سعید معروف با ‌قراردادی ۴ میلیاردی با زنیت‌کازان روسیه به توافق رسید. 

اقبال جهانی به ستاره‌های والیبال کشورمان در حالی رخ می‌دهد که تیم ملی کشورمان ‌یک سال موفق را در والیبال جهان پشت ‌سر گذاشت. ملی‌پوشان کشورمان در لیگ جهانی در جمع چهار تیم بر‌تر‌‌ و در رقابت‌های جهانی این رشته ‌در سکوی ششم قرار گرفتند. البته موفقیت‌های تیم ملی کشورمان حتی در گزارش سالانه فدراسیون جهانی والیبال هم بازتاب داشت و سایت این فدراسیون در گزارش خود در خصوص ایران نوشته: «ایران با سرعت ‌انکار‌ناشدنی در حال رشد است». 

سایت فدراسیون جهانی والیبال در ابتدای سال میلادی جدید در گزارشی از نحوه برگزاری رقابت‌های لیگ جهانی در این سال خبر داده و همچنین به تحلیل کوتاهی از تیم‌های حاضر در این رقابت‌ها پرداخته است.

در بخشی از این گزارش می‌خوانیم: «لیگ جهانی والیبال سال ۲۰۱۵ از ابتدای خردادماه سال ۱۳۹۴ با حضور ۳۲ تیم در سه دسته برگزار خواهد شد تا رکورد جدیدی در این رقابت‌ها ثبت شود. تیم ملی والیبال آمریکا را می‌توان یکی از مدعیان قهرمانی لیگ جهانی ۲۰۱۵ دانست. لیگ جهانی با نوآوری و الهام بخشی هر چه بیشتر، فرصت را برای شرکت کنندگان در سرتاسر جهان فراهم می‌آورد تا خود را به بالا‌ترین سطح دنیا برسانند‌». 

در ادامه این گزارش همچنین درباره نحوه برگزاری رقابت‌های لیگ جهانی توضیح داده می‌شود: «مرحله مقدماتی یا بین قاره‌ای لیگ جهانی ۲۰۱۵ از شانزدهم می ‌تا نوزدهم جولای (۲۶ اردیبهشت تا ۱۲ تیرماه) و مرحله نهایی آن نیز از ۲۴ تا ۲۸ تیرماه برگزارمی شود. در حالی که اسلواکی میزبان فینال گروه ۳ خواهد بود و بلغارستان نیز میزبانی فینال گروه ۲ را عهده‌دار است، هنوز میزبان مرحله نهایی مشخص نشده است. در طول مرحله بین قاره‌ای، گروه‌های A تا E بر اساس سیستم دوره‌ای و رفت و برگشت به رقابت خواهند پرداخت و در پایان، پنج تیم از گروه‌ A و B و یک تیم از دسته دوم به مرحله نهایی صعود خواهد کرد‌». 

سپس این گزارش به تحلیل تیم‌های حاضر در گروه‌های مختلف پرداخته، می‌نویسد: «گروه A را تیم‌های بر‌تر تاریخ ۲۵ ساله‌ لیگ جهانی یعنی برزیل، تیم اول جهان با ۹ بار رکورد قهرمانی در لیگ جهانی و ایتالیا، صربستان و استرالیا تشکیل می‌دهند. استرالیا قهرمان گروه دو لیگ جهانی ۲۰۱۴ جایگزین بلغارستان در گروه یک لیگ ۲۰۱۵ شده است. روسیه قهرمان لیگ ۲۰۱۳، لهستان قهرمان لیگ ۲۰۱۲‌ و آمریکا، صاحب مدال نقره لیگ ۲۰۱۲ به انضمام ایرانی که با رشد موشکی و سرعت غیر قابل انکاری در حال پیشرفت است، تیم‌های گروه B را تشکیل می‌دهند‌».